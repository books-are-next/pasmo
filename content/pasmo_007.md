---
title: ''
contentType: prose
---

Tím starým světem přec jsi znaven na konec

Pastýřko Eiffelko jak bečí stádo mostů dnes

Řecký a římský starověk se ti už přežily

Zde starodávně se tváří i automobily  
Jen náboženství zůstalo nové ve starých věcí tříšti  
Zůstalo zcela prosté jak hangáry na letišti

Jediné neantické v Evropě křesťanství je  
Evropan nejmodernější jste vy ó papeži Pie  
A tebe zdržuje stud když okna na tebe hledí  
Vstoupiti do kostela a jíti ke zpovědi  
Čteš letáky ceníky plakáty jež nahlas zpívají  
Toť poesie dne a prosu dne žurnály dávají  
Sešity po šestáku o detektivech kteří prosluli  
Portréty slavných mužů a steré tituly
