---
title: Ediční poznámka
contentType: poetry
---

Předkládáme čtenářům Apollinairovo _Pásmo_ v překladu Karla Čapka, jak jej publikoval u Františka Borového v roce 1919 v Praze. Dle soudobé upoutávky nakladatele se jednalo o „typickou ukázku moderního umění“, a to nepochybně i kvůli výtvarnému doprovodu 15 původních řezeb do linolea Josefa Čapka. Karel Čapek později ranou verzi překladu přepracoval a nově jej uveřejnil v roce 1936. Od té doby bývá jako uznávaný Čapkův překlad slavné básně publikována právě tato pozměněná podoba. Také s ní se laskavý čtenář může seznámit na stránkách Městské knihovny v Praze v e-knize _Překlady_, kterou vydavatelství MKP předkládá veřejnosti v rámci opětovného zpracování souborného díla Karla Čapka v edici Bratři Čapkové.

_Redakce MKP_
