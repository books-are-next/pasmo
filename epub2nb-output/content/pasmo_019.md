---
title: ''
contentType: prose
---

Láska jíž trpím je má choroba tajná  
A obraz který tě posedl ti pomůže přežít úzkost a bdění  
Vždy u tebe dlí ten obraz jenž prchá k nevrácení

U Středozemního moře jsi nyní na pobřeží  
Pod citroníky jež celý rok kvetou svěží  
S přáteli svými se projíždíš ve člunu  
Jeden je z Nizzy dva z Turbia jeden z Mentonu  
Sepií hlubinných se děsí oči naše  
A v chaluhách plují ryby obrazy Mesiáše

Jsi v zahradě hospůdky v okolí Prahy  
Cítíš se zcela šťasten na stůl růži ti dali  
A místo abys psal svou povídku lenošíš pohříchu  
Hledě na mandelinku spící v růžovém kalichu
